Esaman yaieyukar,
“Kappa reureu kappa”

Kappa reureu kappa.
Shineantota petesoro shinotash kor
maash wa sapash kiwa, Samayunkur
kor wakkataru putuhu ta sapash awa,
Samayunkur kot tureshi kamui shiri ne
oattekkor niatush ani oattekkor
kinatantuka（１） anpa kane ek koran wakusu
petparurketa chisapaha patek chietukka,
“Ona ekora?
Unu ekora?” itakash awa
pon menoko homaturuipe shikkankari
unnukar awa kor wenpuri enantui ka
eparsere,
“Toi sapakaptek, wen sapakaptek,
iokapushpa,（２） nimakitarautar, cho cho......”
ari, hawean awa poro nimakitarautar（３）
usawokuta, unnukar awa notsep humi
taunatara. Chiehomatu, petasama
chikorawoshma, nani petasam peka
kiraash wa sapash.
Sapash aine Okikirmui kor wakkataru
putuhu ta chisapaha patek chietukka,
inkarash awa Okikirmui kot tureshi
kamui shirine oattekkor niatush ani
oattekkor kinatantuka anpa kane
ek wakushu itakash hawe ene okai:――
“Ona ekora?
Unu ekora?” itakash awa
ponmenoko homaturuipe shikkankari
unnukar awa kor wempuri enantuikashi
eparsere,
“Toi sapakaptek wen sapakaptek
iokapushpa, nimakitarautar, cho cho......”
itak awa poro nimakitarautar chisaokuta.
Shirki chiki eshiranpe chieshikarun,
chieminarushui kor petasama chikorawoshma
kiraash kushu ikichiash awa,
sennekashui nimakitarautar ikichi kuni
chiramuai notsep humi taunatara,
petasam pakno unkotetterke
yaoro unekatta, chisapaha chinetopake
apukpuk arishparishpa ki aineno
nekonaneya chieramishkare.
Hunakpaketa yaishikarunash inkarash awa,
poro esaman ashurpeututta rokash kane
okayash.
Samayunkur ka Okikirmui ka
ona ka sak unu ka sak ruwe chieraman wa
enean irara chiki kushu aunpanakte,
Okikirmui kor setautar orowa aunraike,
toi rai wen rai chiki shiri tapan.
Tewano okai esamanutar itekki irara yan.
ari esaman yaieyukar.