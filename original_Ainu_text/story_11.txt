Pon Okikirmui yaieyukar,
“Tanota hurehure”

Tanota hurehure
Shineantota petturashi shinotash kushu
payeash awa, pon nitnekamui chikoekari.
Neita kusu pon nitnekamui shirka wena
nanka wena, kunne kosonte utomechiu
neshko ponku neshko ponai ukoani,
unnukar awa, sanchaotta mina kane
ene itaki:――
“Pon Okikirmui shinotash ro!
Keke hetak chepshuttuye chiki kushne na.”
itak kane neshko ponku neshko ponai
uweunu petetok un aieak awa,
petetoko wa neshko wakka nupki wakka
chisanasanke, kamuicheputar hemeshpa ko
neshko wakka kowen wa chish turano
orhetopo mom wa paye, pon nitnekamui
newaanpe sanchaotta mina kane an.
Shirki chiki newaanpe chirushka kushu,
chikor shirokani ponku shirokani ponai
chiuweunu, petetok un akash awa,
petetok wa shirokani wakka pirka wakka
chisanasanke, chishturano mom wa paye
kamuicheputar pirka wakka eyaitemka,
wenshinothau wenminahau pepunitara
hemeshpa shiri chopopatki.
Shirki chiki pon nitnekamui korwenpuri
enantuika eparsere:
“Sonno hetap eiki chiki yukshut tuye
chiki kushne na.” itak kane,
neshko ponku neshko ponai uweunu,
kanto kotor chotcha aike kenashso kawa
neshko rera shupne rera chisanasanke,
kenashso kawa apkatopa shinnai kane
momanpetopa shinnai kane rerapunpa,
toop kanto orun rikip shirikan maknatara,
pon nitnekamui sancha otta emina kane an.
Shirki chiki wen kinra ne unkohetari
shirokani ponku shirokani ponai
chiuweunu yuktopa oshi akash awa
kanto orowa shirokani rera pirka rera
chiranaranke, reraetoko apkatopa
shinnai kane momanpetopa shinnai kane
kenashso ka chiorapte.
Shiriki awa pon nitnekamui
kor wenpuri enantuika eparsere,
“Achikarata（１） sonnohetap
eiki chiki ukirornukar aki kushne na.”
itak kane hokanachimip yaikoare.
Chiokai nakka earkaparpe chiyaikonoye,
chikotetterke unkotetterke. Orowano
upoknareash ukannareash ukoterkeash ko,
ineapkushu pon nitnekamui okirashnu wa
humashnankora. Kipnekorka hunakpaketa
ikkeukiror montumkiror
chiyaikosanke, pon nitnekamui
shikautapkurka chieshitaiki,
kimun iwa iwakurkashi chiekik humi
rimnatara. Chioanraike poknamoshir
chikooterke, humokake chakkosanu.
Taporowa petesoro hoshippaash ko
pet otta kamuicheputar mina hawe
shinot hawe pepunitara kor hemeshpa shiri
chopopatki, kenashso kata
apkautar momanpeutar wenminahau
wenshinothau ronroratki,
taanta toonta ipeshirkonna
moinatara. Chinukar wa
chieramushinne chiunchisehe
chikohoshipi.
ari pon Okikirmui isoitak.