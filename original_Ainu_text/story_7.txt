Kamuichikap Kamui yaieyukar,
“Konkuwa”

“Konkuwa
Teeta kane itakash hawe karinbaunku
kunum noshki chauchawatki korachitapne
itakash hawe okai awa,
tane rettekash tane onneash ki humi okai.
Newaneyakka nenkatausa pawetokkor wa,
sonko otta yayotuwaship an yakne,
kanto orun sonkoemko eiwansonko
chieuitekkarokai.” ari
kutoshintoko putakashike chioreporep kor
itakash awa, apa otta kanakankunip
“Nen unmoshma sonko otta pawetokkor wa
yayotuwashi ya.” ari, itak wakusu
inkarash awa Pashkurokkayo ne kane an.
Chiahunge wa, orowano kutoshintoko
puta kashike chioreporep kor
Pashkurokkayo chiuitek kushu,
ne sonko chiye aine rerko shiran,
resonko patek chiyerapokta ingarash awa,
Pashkurokkayo inumbeoshmak
koherachichi. Shirki chiki wenkinrane
unkohetari Pashkurokkayo
chirapkokikkik, chiraike wa isam.
Orowano shui kutoshintoko putakashike
chiorep kor,
“Nenkatausa sonko otta yayotuwaship
an yakne kanto orun sonkoemko eiwansonko
chieuitekkar okai.” ari.
itakash awa, hemanta shui apa orun
“Nen unmoshma pawetokkor wa
kanto orun auiteknoine anpe okai hawe.”
itak wakushu, ingarash awa Metoteyami
ne kane an.
Chiahunke wa orowano shui
kutoshintoko puta kashike chiorep kor
sonkoemko eiwansonko chiye wa
inererko shiran, inesonko chiyerapokta
metoteyami inumpe oshmak koherachichi.
Chirushka kushu Metoteyami chirapkokikkik
chiraike wa isam.
Orowano shui kutoshintoko puta kashike
chiorep kane,
“Nenkatausa pawetokkor wa sonko otta
yayotuwaship an yakne kanto orum
sonkoemko eiwansonko chikore okai.”
itakash aike, kanakankunip
oripak kane shiaworaye, inkarash awa
Katkenokkayo（１） kamuishirine
harkisone ehorari. Shirki chiki,
kutoshintoko puta kashike chiorep kane,
sonkoemko eiwansonko kunne hene
tokap hene chiecharanke. Inkarash ko
Katkenokkayo nepechiu ruwe oarisamno
ikokanu wa okai aine, tokaprerko kunnererko
chiukopishki iwanrerko ne ita
chiyeokere ko nani rikunshuika
chioposore, kanto orun omanwa isam.
Ne sonko ikkewe anak, ainumoshir
kemush wa ainupitoutar tane anakne
kemekot kushki. Nepikkeune eneshirki shirineya
inkarash awa, kanto otta
Yukkor Kamui newa Chepkor Kamui
ukoramkor wa yuk somosapte chep somosapte
ruwe ne awan kusu, kamuiutar orowa
nekona aye yakka senneponno ekottanuno
okai kusu, ainupitoutar ekimne kushu
kimta paye yakka yuk ka isam, chepkoiki kushu
petotta paye yakka chep ka isam ruwe ne awan.
Chinukar wa chirushka kushu kanto orun
Yukkor Kamui Chepkor Kamui chiko sonkoanpa
ki ruwene.
Orowano keshtokeshto shiran aine,
kantokotor sepepatki humash aine,
kanakankunip shiaworaye. Inkarash awa
Katkenokkayo tanean pirka shioarwenrui,
rametokipor eipottumu niunatara,
itasasonko echaranke.
Kanto otta Yukkor Kamui Chepkor Kamui
tanto pakno yuk somoatte chep somoatte
ikkewe anak ainupitoutar yukkoiki ko
chikuni ari yuksapa kik, iri ko
yuksapaha neeno kenash kata
oshurpa wa are, chepkoiki ko
muninchikuni ari chepsapa kik kushu,
yukutar atushpa kane chishkor
Yukkor Kamui otta hoshippa, cheputar
muninchikuni ekupakane Chepkor Kamui
otta hoshippa. Yukkor Kamui Chepkorkamui
irushka kushu ukoramkor wa yuk somoatte
chep somoatte ruwe neakorka, tantewano
ainupitoutar yuk hene chep hene
korkatu pirka kusune yakun yuk aatte
chep aatte kikushne. ari, Yukkor Kamui
Chepkor Kamui hawokai katuhu omommomo.
Chinu orowa Katkenokkayo otta
iramyeash wa, inkarash awa sonnokaun
ainupitoutar yuk hemem chep hemem
korkatu wen kirokokai.
Orowa tewano anak iteki neeno ikichi kuni
ainupitoutar mokor otta tarap otta
chiepakashnu awa ainupitoutar ka
ipashterampo yaikorpare, orowano anak
inau korachi isapakikni tomtekarkar
ari chepkoiki, yukkoiki ko yuksapaha ka
pirkano tomte wa inaukorpare. Kiwakushu
cheputar nupetneno pirka inau ekupa kane
Chepkor Kamui otta paye, yukutar
nupetneno ashirsapakar kane Yukkor Kamui
otta hoshippa. Newaanpe Yukkor Kamui
Chepkor Kamui enupetne kusu,
poronno chepatte, poronno yukatte.
Ainupitoutar tane anakne nep erannak
neperushui somokino okai,
chinukat chiki chieramushinne.
Chiokai anak tane onneash tane rettekash
ki wa kushu, kanto orun payeash kuni
chiramua korka, chiepunkine ainumoshir
kemush wa ainupitoutar kemekot kushki ko
chiekottanu somokino payeash ka eaikap kushu,
tanepakno okayasha korka, tane anakne
nepaerannakpe ka isam kushu shinorametok
upenrametok unokaketa ainumoshir
chiepunkinere, tane kanto orun payeash shiri tapan.
ari Kotankor Kamui kamui ekashi
isoitak orowa kanto orun oman. ari.