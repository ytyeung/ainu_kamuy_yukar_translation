Pon Horkeukamui yaieyukar,
“Hotenao”

Hotenao
Shineantota nishmuash kusu pishta sapash,
shinotash kor okayash awa, shine ponrupneainu
ek koran wakusu, hepashi san ko hepashi chietushmak,
heperai ek ko heperai chietushmak.
Ikichiash awa, hepashi iwanshui
heperai iwanshui ne ita ponrupneainu
kor wenpuri enantuika eparsere, eneitaki:――
“Pii tuntun, pii tuntun!
tan hekachi wen hekachi eiki chiki,
tan esannot teeta rehe tane rehe
ukaepita eki kushnena!”
Hawash chiki chiemina kor itakash hawe
ene okai:――
“Nennamora tan esannot teeta rehe
tane rehe erampeuteka!
Teeta anak shinnupur kusu
tapan esannot ‘Kamuiesannot’ ari
ayea korka tane anakne shirpan kusu
‘Inauesannot’ ari aye ruwe tashi anne!”
itakash awa ponrupneainu eneitaki:――
“Pii tuntun, pii tuntun!
Tan hekachi, sonnohetap ehawan chiki
tapan petpo teeta rehe tane rehe
ukaepita eki kushnena.”
hawash chiki itakash hawe ene okai:――
“Nennamora tapan petpo teeta rehe
tane rehe erampeuteka!
teeta kane shinnupurita tapan petpo
‘Kanchiwetunash’ ari ayea korka
tane shirpan kushu ‘Kanchiwemoire’ ari
aye ruwe tashi anne!”
itakash awa ponrupneainu ene itaki:――
“Pii tuntun, pii tuntun!”
sonnohetapne ehawan chiki,
ushinritpita aki kushnena!”
hawash chiki itakash hawe eneokai:――
“Nennamora eshinrichihi erampeuteka!
otteeta Okikirmui kimta oman wa,
kucha karita keneinunpe kar aike
ne inunpe apekar wa sattek okere,
Okikirmui oararkehe oterke ko oararkehe
hotari. Newaanpe Okikirmui rushka kushu
ne inunpe pet otta kor wa san wa,
oshura wa isam ruwe ne.
Orowano ne inunbe petesoro mom aineno,
atuioro oshma, tu atuipenrur re atuipenrur
chieshirkik shiri kamuiutar nukar wa,
aeoripak Okikirmui tekekarpe neeno
yaierampeutek wa mom aineno atuikomunin
aenunuke kusu, kamuiutar orowa
ne inunbe cheppone akar wa ‘Inunpepecheppo’ ari
arekore ruwe ne.
Awa, ne inunpepecheppo, yaishinrit
erampeutek wa ainune yaikar wa iki koran.
Ne inunpepecheppo ene ruwe tashi anne.”
itakash awa, pon rupneainu iporohoka
wenawena ikokanu wa an aine
“pii tuntun, pii tuntun!
eani anak Pon Horkeusani ene ruwe tashi
anne.”
itakkeseta atui orun terke humi chopkosanu,
oshi inkarash awa, shine hure cheppo
honoyanoya wa too herepashi
oman wa isam.
ari pon Horkeukamui isoitak.