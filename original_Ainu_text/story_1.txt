Kamuichikap kamui yaieyukar,
“Shirokanipe ranran pishkan”

“Shirokanipe ranran pishkan, konkanipe
ranran pishkan.” arian rekpo chiki kane
petesoro sapash aine, ainukotan enkashike
chikush kor shichorpokun inkarash ko
teeta wenkur tane nishpa ne, teeta nishpa
tane wenkur ne kotom shiran.
Atuiteksam ta ainuhekattar akshinotponku（１）
akshinotponai euweshinot korokai.
“Shirokanipe ranran pishkan,
konkanipe ranran pishkan.” arian rekpo
chiki kane hekachiutar enkashike
chikush awa, unchorpoke ehoyuppa
ene hawokai:――
“Pirka chikappo! kamui chikappo!
Keke hetak, akash wa toan chikappo
kamui chikappo tukan wa ankur, hoshkiukkur
sonno rametok shino chipapa ne ruwe tapan”
hawokai kane, teeta wenkur tane nishpa nep
poutari, konkani ponku konkani ponai
uweunupa untukan ko, konkani ponai
shichorpok chikushte shienka chikushte,
rapokita, hekachiutar tumukeheta
shine hekachi yayan ponku yayan ponai
ukoani iyeutanne, chinukar chiki
wenkur poho ne kotomno imi ka wano
akoeraman. Kipnekorka shiktumorke（２）
chiuwante ko, nishpasani nekotomno, shinnai-
chikapne iyeutanne. Anihi nakka yayan ponku
yayan ponai uweunu wa unramante ko,
teeta wenkur tane nishpanep poutari euminare
ene hawokai:――
“Achikara（３） ta wenkur hekachi
toan chikappo kamui chikappo aokaiutar
akor konkaniai ka somouk（４） ko, enepkoran
wenkur hekachi kor yayanai muninchikuniai
toan chikappo kamui chikappo shinoshino
uk nankor wa.”
hawokai kane wenkur hekachi ukooterke
ukokikkik. Kipnekorka wenkur hekachi
senne ponno ekottanu uneyoko.
Shirki chiki ihomakeutum chiyaikore.
“Shirokanipe ranran pishkan,
konkanipe ranran pishkan.” arian rekpo
chiki kane moiretara kamuinish kashi
chikoshikarinpa, wenkur hekachi
oatchikiri otuimaashi oatchikiri ohanke ashi,
poknapapushi shikoruki yoko wa anaine
unkotushura, tapan ponai ekshirkonna
tonnatara, shirki chiki chisantekehe
chiturpa wa nean ponai chieshikari
shikachikachiash rapash humi
chiekisarshut maukururu.
Ikichiash awa, nerok hekattar uhoyuppare
wenotaupun shiokotpakor unuwetushmak.
Toitoi kata hachirash koiramno hoshkinopo
wenkur hekachi unkoshirepa uneshikari.
Shirki chiki, teeta wenkur tane nishpa nep
poutari iyoshino hoyuppa wa arki,
tuwan wenitak rewan wenitak shuipa kane
wenkur hekachi ukooputuipa ukokikkik.
“Shirun hekachi wenkur hekachi
hoshki tashi aki kushnep eiyetushmak.”
hawokai ko, wenkur hekachi unkashike
kamu kamu unhonkokishma.
Hushkotoi wano iki aine ainuutur wa
soikosanu orowano hoyupu humi taknatara.
Teeta wenkur tane nishpa nep poutari
shuma ari nihum ari yapkir korka
wenkur hekachi senne pono ekottanu
wenotaupun shiokote hoyupu aine shine ponchise
chisesoikehe akoshirepa. Pon hekachi
rorunpurai kari unahunke kurkashike
itakomare, tapne tapne nekatuhu eisoitak.
Chiseupshor wa onneumurek
tekkakipo rikunruke raunruke arki wa
inkarash ko, shino wenkur ikikorkaiki
nishpa ipor katkemat ipor ukoturpa,
unnukar awa, ikkeu noshki komkosampa.
Poroshikupkur yaikokutkor yupu kane
unkoonkami.
“Kamuichikap kamui pase kamui
wenash shiri chiwenchisehe
koshirepa shiri iyairaikere.
Teeta anak nishpa otta yayukopishkip
chine akorka tane anakne tan korachi
shirun wenkur ne okayash wa, kotankor（５） kamui
pase kamui chireushire ka
aeoripak kiwaneyakka tanto anak
tane shirkunne kushu tanukuran pase kamui
areushire wa nisatta anak ouse inau aripoka
pase kamui aomante kushne.” ari okaipe
ye kor tuwan onkami rewan onkami ukakushte.
Poroshikupmat rorunpurai chorpoketa
okitarunpe soho kar wa otta unante.
Taporowa opittano hotkei nani etoro hawe
meshrototke.
Chinetopake ashurpe ututta rokash kane
okayash aine shiannoshki turpaketa
chirikipuniash.
“Shirokanipe ranran pishkan,
konkanipe ranran pishkan.”
arian rekpo haukenopo chiki kane,
tapan ponchise eharkiso（６） un eshiso un（７）
terkeash humi tununitara.
Shirappaash ko unpishkan ta
pirkaikor kamuiikor tuihumkonna
tununitara.
Irukai neko tan ponchise pirkaikor
kamuiikor chieshikte.
“Shirokanipe ranran pishkan,
konkanipe ranran pishkan.”
arian rekpo chiki kane tapan ponchise
irukai neko kani chise poro chise ne
chikar okere, chiseupshoro kamuiimoma
chiekarkar, kamuikosonte pirkaike
chitunashkarkar chiseupshoro chietomte.
Nishpa horari ruwe okkashita tan porochise
upshoroho chitomtekarkar, chiokere ko
hushko anpe chishikopayar chihayokpehe（８）
ashurpeututa rokash kane okayash.
chisekorutar chiwentarapka.
Ainunishpa maukowen wa wenkur ne wa,
teeta wenkur tane nishpa nep utarorke wa
apiye hawe akorewen shiri chinukar wa,
chierampoken kushu, pashtakamui
chine ruwe ka shomone korka, ainuchise
chiko reushi chipirkare ruwe ne katuhu
chieramante.
Taporowa ponno okayash shirpeker awa
chisekor utar shine ikinne uhopunpare.
Shik noyanoya inkanrokpe opittano
amso kata oahuntaipa. Poroshikupmat
tuchish wenpe yayekote, poroshikupkur
tu pekernupe re pekernupe yaikorapte,
okai rokine, poroshikupkur chirikipuni
unotta arki tuwan onkami rewan onkami
ukakushte kurkashike itakomare:
“Tarap hetapne mokor hetapne chiki kuni
chiramu awa iyosserkere ikaran ruwe,
wenash shiri otuiash（９） shiri chiwenchisehe
koshirepa patek neyakka chieyairaikep,
Kotankor Kamui pase kamui maukowenash ruwe
chierampoken unekarkar,
chikashnukar（10） nakka shipase ike aunekarkar
kiruweokai.” ari okaipe chishturano
eonkami.
Taporowa poroshikupkur inauni tuye
pirka inau tomtekar wa unetomte.
Poroshikupmat yaikokutkor yupu kane
pon hekachi shikashuire usa nina
usa wakkata sakeshuye etokooiki, irukai neko
iwan shintoko rororaipa.
Orowano apehuchi（11） kamuihuchi tura
usaokai kamuiorushpe chieuweneusar.（12）
Tutko pakno shiran ko, kamuierushuipe
nepnekushu chiseupshoro sakehura
epararse.
Tata otta nea hekachi okamkino
hushko amip amire wa kotanepitta okai
teeta wenkur tane nishpa nep utarorkehe
ashke（13） aukte kushu asange wakushu
oshiinkarash ko ponhekachi chisepishno
ahun wa sonkoye ko,
teeta wenkur tane nishpa nep utarorkehe
euminare:
“Usainetapshui wenkurutar koohanepo
nekonaan sake kar wa nekonaan
marapto an wa eunahunke hawe ta an,
payean wa nekona shirki ya inkarash wa
aemina ro.” ari
hawokai kane inne topa ne uweutanne
arki aine toop tuimano ouse chise nukar wa
ehomatpa yashtoma wa nani hoshippap ka okai,
chisesoi pakno arki wa oahuntaipap ka okai.
Shirki chiki chisekor katkemat soine wa
ainuopitta ashkehe uk wa ahupte ko,
opitta no shinu kane reye kane ahup wa
hepunpa ruwe oararisham.
Shiranchiki chisekon nishpa chirikipuni
ki charanke kakkokhau（14） ne ouseturse
ene ene ne katuhu eisoitak:
“Tapne tapne wenkur ane wa raukisamno
ukopayekai ka aeaikap ruwe ne a korka
pase kamui unerampokiwen, nep wenpuri
chikon ruwe ka somone a kushu tankorachi
aunkashnukar ki ruwene kushu,
tan tewano kotanepitta shine utar
ane ruwene kushu uwekatairotkean
ukopayekaian ki kunine nishpa utar
akoramkor shiri tapan.” ari okaipe
echaranke awa nishpa utar
otusanashke oresanashke ukaenoipa
chisekor nishpa koyayapapu, tewano anak
uwekatairotke kuni eukoitak.
Chiokai nakka aunkoonkami.
Taporowa ainuopitta ramuriten wa
shisak tonoto ukoante.
Chiokai anak Kamui Huchi Chisekor Kamui（15）
Nusakor（16） Huchi tura uweneusarash kor
ainupitoutar tapkar shiri rimse shiri
chinukar wa chieyaikiror ante kane,
tutko rerko shiran ko ikuoka an,
ainupitoutar uwekatairotke shiri
chinukar wa chieramushinne,
Kamui Huchi Chisekor Kamui
Nusakor Huchi chietutkopak.
Taporowa chiunchisehe chikohekomo.
Unetokta chiunchisehe pirka inau
pirka sake chieshikte.
Shiran chiki hanke kamui tuima kamui
chikosonkoanpa chitak wa shisak tonoto
chiukoante, ikutuikata kamuiutar
chikoisoitaka, ainukotan chihotanukar
eneshirani eneshirkii chiomommomo ko,
kamuiutar unkopuntek.
Kamuiutar hekompaita pirka inau
tup chikore rep chikore.
Nea ainukotan orun inkarash ko
tane anakne ratchitara ainupitoutar
opittano uwekatairotke nea nishpa
kotan esapane wa okai,
nea hekachi tane anakne okkai pakno
shikup wa, mat ka kor po ka kor,
onaha ka, unuhu ka, nunuke kor okai,
rammaramma sakekarichi ko
ikiratpa ta usa inau usa sake unenomi,
chiokai nakka ainuutar sermakaha
hempara nakka chiehorari,
ainumoshir chiepunkine wa okayash.
ari kamuichikap kamui isoitak.