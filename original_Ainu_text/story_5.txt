Nitatorunpe yaieyukar,“Harit kunna”

Harit kunna
Shineanto ta shirpirka kusu
chikor nitat otta chishikihi newa chiparoho patek
chietukka wa, inkarash kane okayash awa
to opishun ainukutkesh sarasara.
Inkar ash awa tu okkaipo usetur ka rarpa kane.
Hoshki ekpe, rametoksone rametokipor
eipottumu niunatara, kamuishirine okaiko,
iyoshi ekpe chinukar ko, katuhu ka wenawena
rerek okkayo newa, hemantaokaipe eukoitakkor
arki aine, chikor nitat samakehe kushpa,
unpekano arki aike, iyoshino ek rerek ainu
ashash kane iki etuhu kishma,
“Hm, shirun nitat wen nitat, kotchake akush awa
ichakkere neptapteta wen huraha okaipeneya?”
ari hawean.
Inu newa chikip ne korka, okayash humi ka
chierampeutek turushkinrane unkohetari.
Yachitum wa soyoterkeash, terkeashko
toi yasashke toi pererke. Chinotsephumi
taunatara, nerokpe chitoikonoshpa, ikiash awa,
hoshki ekpe weninkarpo kitek
chepshikiru ekannayukar, rerek ainu
tempokihi kush wa, too hoshkino kirawa isam.
Rerek ainu tutem retem chinoshpa ko
chioshikoni, kitaina wano chioanruki.
Tataotta nea okkayo chitoikonoshpa, sapash aine
Ainu kotan poro kotan oshmakehe akoshirepa.
Ingarash awa unetunankar,
Ape Huchi Kamui Huchi hure kosonte iwan kosonte
kokutkor kane, iwan kosonte opannere,
hure kuwa ekuwakor kane, Unteksamta chitursere.
“Usainetapshui nep ekar kusu tan ainu kotan
ekosan shiri tan, hetak hoshipi, hetak hoshipi!”
itak kane hure kuwa kani kuwa unkurkashi
eshitaiki, kuwatuika wa otuwennui orewennui
unkurkashi wenaptoshinne chiranaranke.
Kipne korka senneponno chiekottanu,
chinotsephum taunatara kor, nea ainu
chitoikonoshpa ko nea ainu, kotantum peka
pashno karip shikopayar. Oshi terkeash ko
toi yasashke toi pererke. Kotanutur haushitaiki
mattek ampap, potek ampap, urayayaisere,
ukirarep shirpop apkor hawash korka,
senneponno chiekottanu, wen toiupun
chishiokote, Kamui Huchi unteksama ehoyupu ko
wen nuiikir unenkata patkepatke.
Rapokita nea okkayo shine chise chiseupshor
korawoshma hontomota soyoterke.
Inkarash awa, noya ponku noya ponai uweunu
unetunankar sancha otta minakane yokoyoko,
shirki chiki chiemina rushui.
“Enean pon noyaai neike auninpe tan?” ari
yainuash kane chinotsephum taunatara,
kitaina wano chiruki kushu ikichiash awa,
rapoketa nea okkayo chiokshutu peka
unshirkochotcha, pateknetek nekonneya
chieramishkare.
Hunakpaketa yaishikarunash, ingarash awa
poro chatai ashurpeututta okayash kane okayash.
Kotankor utar uwekarpa, nea chinoshpa okkaipo
aripawekur tenke kane, chirakewehe ukotata,
shine aniun rurpa wa uhuika wa nepashuhu
kimuniwa iwaoshmake kochari wa isam.
Tap eashir ingrash ko, oyachiki, yayan ainu
useokkaipo ne kuni chiramu awa,
Okikirmui kamui rametok ne awan.
Ashtoma wen kamui nitne kamui chine kiwa,
ainu kotan koehangeno okayash wa,
Okikirmui Kotan eyam kusu, unshimemokka
unshinoshpare wa, noyaai ari unraike ruwe
nerokokai. Orowa, hoskino chioanruki
rerekainu anak, ainune kuni chiramu awa,
oyachiki Okikirmui eosomap ainune kar wa,
tura wa ek ruwe ne awan.
Nitne kamui chinea kushu, tane anakne
poknamoshir arwen moshir un aunomante kusu,
tewano anak ainu moshir nep akoeyampe ka
isam, aeerannakpe ka isam nankor.
Ashtoma nitne kamui chinea korka,
shine ainupito chinupurkashure unekarkar,
tane anakne toi rai wen rai chiki shiri tapan.
ari nitatorun nitne kamui yayeyukar.