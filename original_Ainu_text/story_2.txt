Chironnup yaieyukar,“Towa towa to”

Towa towa to
Shineanto ta armoisam un nunipeash kusu
sapash.
Shumatumu chashchash, towa towa to
nitumu chashchash, towa towa to
sapash kor shietok un inkarash awa
armoisam ta hunpe yan wa
ainupitoutar ushiyakko turpa kane
isoetapkar iso erimse ichautar irurautar
utasatasa nishpautar isoeonkamip（１）
emush ruikep armoisama kokunnatara,
chinukat chiki shino chieyaikopuntek.
“Hetakta usa tooani chikoshirepa
ponno poka chiahupkar okai.” ari
yainuash kushu “Ononno!（２） Ononno!” ari
hotuipaash kor,
shumatumu chashchash, towa towa to
nitumu chashchash, towa towa to
payeash aine hankeno payeash inkarash awa
senneka shui inkarash kuni chiramuai
humpe yan ruwe nekuni patek chiramuap
armoisam ta setautar osomai an wa
poro shinupuri chishireanu,
newaanpe humpe ne kuni chiramu ruwe
ne rokokai.
Ainupitoutar isoerimse isoetapkar
usa icha usa irura kishiri nekuni
chiramurokpe shipashkurutar
shi tokpa shi charichari
tonta terke teta terke shirine awokai.
Irushkakeutum chiyaikore.
“Toishikimanaush towa towa to
wenshikimanaush towa towa to
sarpoki huraot towa towa to
sarpoki munin towa towa to
ointenu towa towa to
otaipenu towa towa to
inkar hetap neptap teta ki humi okai.”
Orowano shui
shumatumu chashchash, towa towa to
nitumu chashchash, towa towa to
rutteksam peka hoyupuash kor
inkarash awa unetokta
chip an kane shiran kiko chiposhketa
ainu tunpish uniwente（３） kor okai,
“Usainetap shui nep achomatup
an wa tapne shirki kiya, senne nepeka
chipkohokush utar hene okai ruwe hean?
Hetakta usa nohankeno payeash wa
ainuorushpe chinu okai.”
yainuash kushu tapan hokokse（４）
chiriknapuni,
shumatumu chashchash, towa towa to
nitumu chashchash, towa towa to
terkeash kane payeash wa inkarash awa
chip ne kuni chiramuap atuiteksamta an
shirar ne wa, ainu ne kuni chiramuap
tu porourir ne awokai.
Tu porourir tannerekuchi rurpa yonpa,
ikichi shiri uniwente an shirine pekor
chinukan ruwe ne awokai.
“Toishikimanaush, towa towa to
wenshikimanaush, towa towa to
sarpoki huraot, towa towa to
sarpoki munin, towa towa to
ointenu, towa towa to
otaipenu, towa towa to
inkar hetap neptap teta ki humi okai.”
Orowa no shui
shumatumu chashchash, towa towa to
nitumu chashchash, towa towa to
terkeash kane petturashi payeash awa,
toop penata menoko tunpish
utka otta roshki kane uchishkar kor okai,
chinukar chiki chiehomatu,
“Usainetapshui nep wenpe an,
nep ashurek（５） wata uchishkaran（６） shiri
okaipe ne ya?
Hetaktausa shirepaash wa ainuorushpe
chinu okai.”
yainuash kushu,
shumatumu chashchash, towa towa to
nitumu chashchash, towa towa to
terkeash kane payeash wa inkarash awa
pethontomta tu uraini roshki kanan ko,
tu uraiikushpe chiukururu ko,
tu menoko uko hepoki ukohetari kane
uchishkar shiri ne kuni chiramu ruwe
ne awokai,
“Toishikimanaush, towa towa to
wenshikimanaush, towa towa to
sarpoki huraot, towa towa to
sarpoki munin, towa towa to
ointenu, towa towa to
otaipenu, towa towa to
inkar hetap neptap teta ki humi okai.”
Orowano shui petturashi
shumatumu chashchash, towa towa to
nitumu chashchash, towa towa to
terkeash kane hoshippa ash wa arkiash.
Shietokun inkarash awa,
nekonne shiri ne nankora,
chiunchisehe nuikohopuni
kamuinish kata rikin shupuya
kutteknish ne, chinukar chiki
homatpaash yainuturainuash pakno
homatpaash, matrimimse（７） chiriknapuni
terkeash awa unetunankar hemantaanpe
taruipeutanke（８） riknapuni unteksamta
chitursere, inkarash awa chimachihi
homatuipor eun kane hese hawe taknatara:
“Chikor nishpa nekonne hawe tan?”
Hawash chiki inkarash awa neita tapne
chiseuhui an pokor inkarash awa
chiunchisehe ene ani nepkor
ash kane an, ape ka isam shupuya ka isam,
oroyachiki chimachihi iyuta ko
rapoketa rerarui wa tuituye amam
murihi rera paru shiri
shupuya nepkor chinukan ruwe ne rokokai.
Nunipeash yakka aep omukenash kashikunshui,
peutankeash wa chimachihi
ehomatu kushu, tuituye koran amam neyakka
mui turano eyapkir wa isam kushu,
tanukuran anak sayosakash,
irushkaash kushu chiamasotki sotkiasam
chikoyayoshura.
“Toishikimanaush, towa towa to
wenshikimanaush, towa towa to
sarpoki huraot, towa towa to
sarpoki munin, towa towa to
ointenu, towa towa to
otaipenu, towa towa to
inkar hetap neptap teta ki humi okai.”
ari
Chironnup tono yaieyukar.