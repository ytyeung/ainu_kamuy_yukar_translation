Chironnup yaieyukar,
“Haikunterke Haikoshitemturi.”

Haikunterke Haikoshitemturi
Moshiresani kamuiesani tapkashike
chiehorari okayash.
Shineanto ta soita soineash inkarash awa,
pirka neto netokurkashi teshnatara, atuisho kata
Okikirmui Shupunramka Samayunkur
repa kushu resoush wa paye korokai. Shirki chiki
chikor wenpuri unkosankosan.
Tapanesannot moshiresani kamui esani
tapkashike too heperai too hepashi
koshneterke chikoikkeukan matunitara
nitnepause（１） pausenitkan chikekkekekke
tapan petetok chinukannukar shirwen nitnei
chihotuyekar, neikorachi tapan petpo
petetokwano yupkerera shupne rera
chisanasanke atuika oshma hontomota
tapan atui kannaatui chipoknare
poknaatui chikannare. Okikirmui utarorke
kon repachip repunkuratui yaunkuratui
uweushi ta anisapushkap kaiuturu
koshikarimpa. Tapan ruyanpe nupuri shinne
chip kurkashi kotososatki. Shirki chiki
Okikirmui Samayunkur Shupunramka
humse tura chipokonanpe kohokushhokush.
Tapan ponchip komham turse shikopayar
chikipokaiki upsh anke shirki korka
ineapkushu ainupitoutar okirashnu wa
shirki nankora tapan ponchip rera tumta
kampekurka echararse.
Chinukat chiki chikor wenpuri unkosankosan.
Koshneterke chikoikkeukan matunitara,
nitnepause pausenitkan chikekkekekke
shirwen nitnei sermaka chiush chikoarikiki.
Shirki aine hunakpaketa Samayunkur
tektuika wa tektuipok wa kem chararse
shinkiekot.
Shirki chiki rauki mina chiuweshuye.
Orowanoshui arikikiash
koshneterke chikoikkeukan matunitara,
nitnepause pausenitkan chikekkekekke,
shirwen nitnei sermaka chiush.
Okikirmui Shupunramka etunne kane
ukoorshutke tumashnu assap pekotopo pekoreupa
ikichi aine hunakpaketa Shupunramka
tektuika wa tektuipok wa kem chararse
shinkiekot. Shirki chiki
raukimina chiuweshuye.
Orowanoshui koshne terke chikoikkeukan
matunitara, nitne pause, pausenitkan
chikekkekekke chikoarikiki.
Kipnekorka Okikirmui shinki ruwe oararisam,
earkaparpe eitumamor noye kane
chipokonanpe kohokushhokush, iki aineno
tektuipok ta kor kanchi chioarkaye.
Shirki chiki, shinkiekot Samayunkur
kotetterke kor kanchi eshikari shinen ne kane
chipokonanpe kohokushhokush.
chinukatchiki, chikor wenpuri unkosankosan,
nitnepause pausenitkan chikekkekekke,
koshneterke chikoikkeukan matunitara,
arikikiash shirwen nitnei sermaka chiush.
Ki aineno Samayunkur kor kanchi nakka
chioarkaye, Okikirmui Shupunramka
kotetterke, kor kanchi eshikari,
tumashnu assap pekotopo pekorewe.
Kipne korka nea kanchi ka ruyanpe kaye,
tata otta Okikirmui chiposhketa
chiashtushtekka, yupke rera rera tumta
sennekashui ainupito unnukar kuni
chiramu awa moshiresani kamuiesani
tapkashikun chishiknoshkike enitomomo,
ipor kon ruwe pirka rokpe kor wenpuri
enantui ka eparsere, pushtotta（２） oro oiki kane
hemanta sanke inkarash awa noyaponku
noyaponai sanasanke.
Shirki chiki raukimina chiuweshuye,
“Ainupito nep ki ko ashtoma heki,
ene okai noyaponai（３） nep aekarpe taana.”
yainuash kane tapan esannot
moshiresani kamuiesani tapkashike
too heperai too hepashi koshneterke
chikoikkeukan matunitara, nitnepause
pausenitkan chikekkekekke,
shirwen nitnei chikopuntek.
Rapoketa Okikirmui eak ponai ek aine
chiokshutuhu kororkosanu.
Pateknetek nekonneya chieramishkare.
Hunakpaketa yaishikarunash inkarash awa
pirka shirpirka chishireanu, atuiso kashi
teshnatara, Okikirmui kon repachip oararisam.
Nekonne humi ne nankora, chikankitaye wano
chipokishirke pakno tatkararse shikopayar.
Sennekashui ainupito eak ponai ene uniyuninka kuni
chiramuai orowano hochikachikaash,
tapan esannot moshiresani kamuiesani
tapkashike too heperai too hepashi rayayaiseash kor
raiyepashash, tokap hene kunne hene shiknuash ranke
raiash ranke ki aineno nekonneya
chieramishkare.
Hunakpaketa yaishikarunash inkarash awa,
poro shitunpe ashurpeutut ta okayash kane okayash.
Tutko pakno shiran awa Okikirmui kamuishiri ne
arki wa sancha otta mina kane ene itaki:――
“Iramashire moshiresani kamuiesani
tapkashike epunkine shitunpe kamui,
pirkapuri kamuipuri kor akushu
rai neyakka katupirkano ki ruwe okai.”
itak kane, chisapaha uina wa,
unchisehe ta ampa wa, chikannanotkewe
yaikota（４） kor ashinruikkeu ne kar, chipoknanotkewe
machihi kor ashinruikkeu ne kar wa,
chinetopake anak neeno toikomunin wa isam.
Orowano kunne hene tokap hene
shihurakowenash ki aineno toirai wen rai
chiki.
Pashtakamui chine ruwe ka somone akorka,
arwenpuri chikora kushu nepneushi ka
chierampeutek wenrai chiki shiri tapanna.
Tewano okai chironnuputar, itekki
wenpuri kor yan.
ari chironnup kamui yaieyukar.