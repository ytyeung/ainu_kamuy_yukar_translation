Pon Okikirmui yaieyukar,
“Kutnisa kutunkutun”

〔Kutnisa kutunkutun〕
Shineantota petetok un shinotash kushu
payeash awa, petetokta shine ponrupnekur
neshko urai kar kushu uraikik neap
kosanikkeukan punashpunash.
Unnukar awa ene itaki:――
“Ehumna? Chikarkunekur unkashui yan.”
ari hawean. Inkarash ko neshko urai
nepne kushu neshko wakka nupki wakka
chisanasanke, kamuicheputar
hemeshpako neshko wakka kowen kushu
chish kor hoshippa. Chirushka kushu
ponrupnekur kor uraikiktuchi
chieshikari, ponrupnekur ikkeunoshki
chikik humi tokkosanu. Ponrupnekur
ikkeunoshki chioarkaye, chioanraike
poknamoshir chikooterke. Nea neshko uraini
chiosausawa inuash aike, iwan（１） poknashir
imakakehe chioushi humiash.
Orowano ikkeukiror montumkiror
chiyaikosanke, neuraini shinrichi wano
chioarkaye, poknamoshir chikooterke.
Petetoko wa pirka rera pirka wakka
chisanasanke, chishkor hoshippa.
Kamuicheputar pirka rera pirka wakka
eyaitemka wenminahau wenshinothau
pepunitara kor hemeshpa shiri
chopopatki. Chinukar wa chierameshinne
petesoro hoshippaash. ari
Pon Okikirmui isoitak.