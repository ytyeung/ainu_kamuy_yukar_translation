Repun Kamui yaieyukar,“Atuika
tomatomaki kuntuteashi hm hm!”

Atuika tomatomaki kuntuteashi hm hm!
Tanneyupi iwan yupi tanne sapo iwan sapo
takne yupi iwan yupi takne sapo iwan sapo
unreshpa wa okayash ko chiokai anak
ikittukari chituyeamset amset kashi
chiehorari, kepushpenuye shirkanuye
chikokipshirechiu, neambe patek
monraike ne chiki kane okayash.
Keshtoanko kunnewano chiyuputari
ikayop se wa chisautari tura soyunpa wa,
onumananko semiporkan toine kane
nepka sakno hoshippa wa, chisautari
shinki shiri shuke kiwa unkoipunpa,
okaiutar nakka ipe wa iperuwoka chishiturire ko,
orowano chiyuputari aikarneap kotekkankari,
ikayop shik ko, opittano shinkipne kushu,
hotke wa etorohawe meshrototke.
Ne shimkeanko kunnenisat pekernisat
ehopunpa, chisautari shuke wa unkoipunpa,
opittano ipeokere ko too shui ikayop se wa
paye wa isam. Shui onumananko
semiporkan toine kane nepka sakno arki wa,
chisautari shuke, chiyuputari aikar kane
hempara nakka ikichi kor okai.
Shineantota shui chiyuputari chisautari
ikayop se wa soyunpa wa isam.
Ikorkanuye chiki kor okayash aine
amset kata hopunpaash konkani ponku
konkani ponai chiukoani, soineash wa
inkarash awa, netokurkashi teshnatara,
shiatuipa wa shiatuikesh wa humpeutar
shinotshirkonna chopopatki ko,
shiatuipata tanne sapo iwan sapo sai kar ko,
takne sapo iwan sapo sainikor un humpe okeupa,
tanne yupi iwan yupi takne yupi iwan yupi
sainikor un humpe ramante ko neanhumpe
chorpoke aikush enkashi aikush.
Keshtokeshto eneanikichi kikor okairuwe
nerokokai. Inkarash ko atuinoshkita
shinokorhumpe upokorhumpe heperai hepashi
shinot shiri chopopatki, chinukar wakushu
otuimashir wa konkani ponku konkani ponai
chiuweunu chitukan awa earai ari
shineikinne upokorhumpe chishirko chotcha.
Tataotta shinehumpe noshki chituye
humpearke chisautari sainikorun
chieyapkir, orowano humpearke etuhumpe
chiishpokomare, ainumoshir
kopake un yapash aine Otashut kotan
chikoshirepa, humpearke etutumpe
kotanrakehe chikooputuye.
Taporowa atuiso kata moireherori
chikoyaikurka omakane, hoshippaash wa
arpaash awa, kanakankunip
hesehawe taknatara, unpishkani ehoyupu,
ingarash awa atuichakchak ne kane an.
Tashkan tuitui kor ene itaki:――
“Tominkarikur Kamuikarikur Isoyankekur
kamuirametok pasekamui,
nep ekarkushu toyainuutar wenainuutar
kuntuiso ekoyanke ruwetan.
Toyainuutar wenainuutar mukar ari
iyoppe ari kuntuiso taukitauki toppatoppa
keurekor okaina, kamuirametok
pasekamui keke hetak kuntuiso
okaetaye yan. Tepeshkeko iso ayanke yakka
toyainuutar wenainuutar
eyairaike ka somokino ene ikichii tan.”
hawokai chiki chiemina, itakash hawe
naikosanu, ene okai:――
“Ainupitoutar chikorparep ne kushu
tane anakne korpe newa anpe Ainupitoutar
yaikota korpe iyoppe ari hene mukar ari hene
tokpatokpa meshpameshpa nekona hene
ene kanrushuii nepkor kar wa epa ko
nekonne hawe?” itakash awa
atuichakchak eramuka patek kane okai korka,
senne ponno chiekottanu atuiso kata
moireherori chikoyaikurka oma kane
tane chipahun kotpoketa chikor atui
chikoshirepa. Inkarash awa
tunikashma wanchiyupi tunikashma
wanchisaha nea humpearke nimpakoyaikush
ukohayashi turpa kane,
shiatuipa ta ukoyaeramushitne kor okai.
Shiyorokeutum chiyaikore.
Senne chiekottanu chiunchisehe
chikohekomo, amsetkashi chiehorari.
Taporowa shioka un ainu moshir chikohosari
inkarash awa, chiyankea humpearke
etuhumpe okarino nishpautar
katkematutar ushiyukko turpa kane
isoetapkar isoerimse, makunhunki
hunki kata okitarunpe sohonewa
kashike ta Otashut kotan kotankornishpa
iwan kosonte kokutkor iwan kosonte
opannere, kamuipaunpe ekashpaunpe
kimuirarire kamuiranketam shitomushi
kamuishirine tekrikikur puni kane
onkami koran. Ainupitoutar chishturano
isoenupetne kor okai.
Neike tapne atuichakchak ainupitoutar
mukar ari iyoppe ari chiyankehumpe
tokpatokpa ari hawokai awa, kotankor nishpa hemem
kotankorutar, hushkotoi wano
ikorsokkarne kor kamui posomi sapte wa
ari icha wa rurpa kor okai.
Orowano chiyuputari chisautari arkishiri
oararisam.
Tutko rerko shiran awa purai orun
chishiksama chiikurure, tampe kusu
ingarash awa, rorunpurai purai kata
kani tuki kampashuikan momnatara,
sakeo kane kashiketa
kikeushpashui（１） an kane shiran ko,
hoshipi ranke sonkoye hawe eneokai:――
“Chiokai anak Otashutunkur chine wa
oripakash yakka pashuiepuni aki shirinena.” ari
Otashut kotan kotankor nishpa kor utari
oppittano kotchakene unkoyairaike katuhu
omommomo,
“Tominkarikur Kamuikarikur Isoyankekur
pase kamui kamui rametok somooyape
tan korachi chikor kotani kemush wa
tane anakne yaiwenukarash pakno
epsakashrapokta unerampokiwenpe tan.
Chikor kotani chiramatkore unekarkan ruwe,
iyairaikere, iso chienupene kushu
pon tonotopo chikar kiwa pon inaupo
chikotama pasekamui chikoyayattasa
kishiri tapan na.” ari okaipe,
kikeushpashui hoshipi ranke echaranke.
Shirki chiki chirikipuniash kani tuki
chiuina wa chirikunruke chiraunruke
rorunso kata iwan shintoko puta chimaka,
pirkasake ponno ranke chiomare ine
kani tuki puraika un chiande.
Taporowa amsetkashi chiosorushi,
inkarash awa nea tuki pashui turano
oararisam. Orowano kepushpenuye
shirkanuye chiki kor okayash aine,
hunakpaketa hepuniash wa ingarash awa
chiseupshoro pirka inau chieshikte,
chiseupshoro retar urar etushnatki, retar imeru
eshimaka kor shiran. Anramashu chiuweshuye.
Orowano shui tutko rerko shiran aike,
otta eashir chisesoike un chiyuputari
chisautari ukohayashi turpa kane, nea humpe
nimpa wa arki humash. Shiyorokeutum
chiyaikore. Chiseupshorun ahup shiri
chinukar ko, chiyuputari chisautari
shinkiruipe ipottumkonna shumnatara.
Shiaworaipa, inauikir nukanrokwa
homatpa wa onkamirok onkamirok.
Rapoketa rorunso kata iwan shintoko
kampashuikan momnatara, kamuierushuipe
sakehura chiseupshor epararse.
Orowano chiseupshoro pirka inau chietomte,
tuima kamui hanke kamui ashkechiuk,
shisak tonoto chiukoante. Chisautari
humpe shuipa kamuiutar kopumpa ko
kamuiutar ukoohapse echiu kane.
Chikupnoshki oman kane chirikipuniash,
tapnetapne ainumoshir kem ush wa
chierampokiwen, iso chiyankekatuhu hemem
ainupitoutar chipirkare ko wen kamuiutar
unkeshke kushu, atuichakchak unkeutumwente
katuhu hemem, Otashut kotan
kotankor nishpa eneene unkoyairaike wa
kikeushpashui sonkokor wa ek katuhu
chiomommomo chiecharanke ko, kamuiutar
irhetchehau irihumsehau ukoturpa
iramye hawe kari kane.
Orowano shui shisak tonoto chiukoante,
kamuiutar chikupshopata
chikupshokeshta tapkar humi rimsehawe
tununitara, chisautari nimaraha
anipuntari ampa kane chikupshoutur
erututtke, nimaraha kamuimenokutar
eutanne hechiri hawe tununitara.
Tutko rerko shiran ko iku aokere.
Kamuiutar pirka inau tup rep ranke
chikorpare ko kamuiutar ikkeunoshki
komkosanpa, onkamirok onkamirok,
opittano unchisehe kohekompa.
Okakeheta rammakane tanne yupi iwan yupi
tanne sapo iwan sapo takne sapo iwan sapo
takne yupi iwan yupi tura okayash.
Ainupitoutar sakekar ko pishnopishno
unnomi un orun inauepumpa ranke.
Tane anakne ainupitoutar nep erushui
nep erannakpe ka iramno ratchitara
okaikushu, chieramushinne wa okayash.